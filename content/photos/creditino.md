+++
title = 'De waarde van microkrediet'
date = 2014-03-01
draft = false
type = 'post'

+++



Tussen 2004 en 2013 was ik betrokken bij de microkrediet organisatie  Creditino, die ik samen met zes vrienden heb opgezet. Creditino heeft  €53,600 aan kredieten uitgezet onder 440 mensen in Guatemala, Kenia,  Kameroen, Uganda, Ethiopië en India.

Met Creditino hebben we zelf gezien hoe kleine leningen  ondernemerschap kunnen bevorderen. Door duurzaamheid als uitgangspunt te nemen waren we in staat om krediet te verstrekken tegen lage rentes, en waar nodig in een enkel geval bij te springen door de lening kwijt te  schelden.



### Negen jaar microkrediet

**Amsterdam, maart 2014**

Het is 2004 als een groep vrienden de autobiografie leest van  Muhammad Yunus, grondlegger van microkrediet. Yunus beschrijft bevlogen  dat er een grote groep ondernemers schuilt in de allerarmsten, en hoe  goedkope kleine kredieten hen helpen om onafhankelijk te worden.

Geïnspireerd door Yunus’ verhaal vragen we ons af: kunnen wij een  microkrediet organisatie opzetten in Nederland? Zo ontstaat Creditino,  met een naam die klinkt als klein krediet in het Spaans en als  doelstellingen heeft het informeren in Nederland over microkredieten, en het financieren van kleinschalige kredietprojecten voor de allerarmsten in opkomende landen.

De eerste twee jaar werken we vooral aan vinden van lokale partners. Hierbij stond *vertrouwen* tussen ons en onze partners voorop. Zoals ook al in het woord krediet  besloten ligt, vormt vertrouwen de basis van samenwerking in de  financiële wereld. We wilden onze partners daarom goed leren kennen, en  werkten met regels voor leningen. De belangrijkste daarvan hadden we  overgenomen van Yunus: we verstrekten leningen aan vrouwen, omdat hun  positie meer achtergesteld was én omdat zij betrouwbaarder waren in  terugbetalingen.

**Yunus & Maxima**

Vanaf 2007 neemt microkrediet een grote vlucht. Na twee succesvolle  kleine projecten in Guatemala startten we een 3-jarig project voor 100  vrouwen in vijf dorpen. En we startten ons eerste project met KLMC, een  Keniaanse organisatie die nomadenvolkeren ondersteunt. Creditino  verstrekt 25 herders, 23 vrouwen en 2 mannen, een lening van €100  waarmee ze hun kapitaal verdubbelen. De groep houdt geiten en schapen en brengt deze naar de lokale markt van Isiolo. Door onze lening kunnen ze twee keer zoveel geiten hoeden, waardoor ze aanzienlijk meer overhouden aan de handel.

Ondertussen neemt de belangstelling voor onze projecten enorm toe.  Via informatieve en gezellige borrels en high-teas weten we steeds meer  donateurs aan ons te binden. In 2008 starten we een project in India,  dat voor de helft gefinancierd wordt door *crowdfunding* via de  website van de 1%Club. De toegenomen belangstelling komt ook zeker door  de Nobelprijs voor de Vrede, die in 2006 aan Yunus wordt uitgereikt, en  de ambassadeursrol voor microkrediet die prinses Maxima sinds 2007  bekleedt.

**Volwassen worden**

Met de toegenomen aandacht ziet Creditino de dienstverlening  professioneler worden, maar ook de verwachtingen nemen toe. In de  Nederlandse pers verschijnen berichten over de negatieve bijeffecten van microkredieten, met name de toegenomen commercialisering in combinatie  met erg hoge rentes waardoor de leners per saldo slechter af zijn.  Creditino constateert dat dit tegen het basisprincipe van microkrediet  ingaat, die juist zijn opgesteld tegen hoge rentes. Dit sterkt ons in  het verlenen van *duurzame* kredieten waarmee we bedoelen we dat  de dienstverlening tot een duurzame ontwikkeling van zowel lener als  onze organisatie moet leiden. Het vragen van een redelijke rente is  cruciaal voor deze vorm van microkrediet.

De rentes die Creditino hanteert waren vaak iets hoger dan de lokale  inflatie, zodat de waarde van het kapitaal behouden blijft, maar laag  genoeg om ondernemerschap te belonen. Creditino heeft ook bewust enkele  projecten niet uitgevoerd, omdat of de rente te hoog was, of de  begeleidingskosten van de partners te hoog waren.

Daarnaast kon Creditino, omdat duurzaamheid in plaats van winst het  uitgangspunt was, het belang van de kredietnemer meewegen. In 2010 was  één van de nomaden-groepen in Kenia niet in staat om de lening terug te  betalen. Vanwege een aanhoudende droogte was hun veestapel nagenoeg  compleet uitgestorven. Creditino heeft in dit geval de lening kwijt  kunnen schelden.

**De toekomst van microkrediet**

Tussen 2004 en 2013 heeft Creditino €53,600 aan kredieten uitgezet  onder 440 mensen in Guatemala, Kenia, Kameroen, Uganda, Ethiopië en  India. Met Creditino hebben we zelf gezien hoe kleine leningen  ondernemerschap kunnen bevorderen. Door duurzaamheid als uitgangspunt te nemen waren we in staat om krediet te verstrekken tegen lage rentes, en waar nodig in een enkel geval bij te springen door de lening kwijt te  schelden. De overige kredieten zijn allen terugbetaald.

Het uitzetten van microkredieten is een uitdagende onderneming,  gebaseerd op vertrouwen. Creditino heeft laten zien dat dat vertrouwen  zich uitbetaalt. Met veel vertrouwen hebben we in 2013 de uitstaande  microkredieten en het eigen vermogen gedoneerd aan onze lokale partners  en Microkrediet voor Moeders. We hebben er alle vertrouwen in dat zij de gelden van Creditino uitzetten vanuit dezelfde doelstelling als de  onze, om duurzaam ondernemerschap te bevorderen.

Creditino bedankt hartelijk alle donateurs, familie, vrienden en eenieder die haar gesteund heeft.
